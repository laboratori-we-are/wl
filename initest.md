Obiettivo del presente contributo è quello di cercare di delineare per l’anno 2020 un quadro delle iniziative delle biblioteche italiane collegate all’Agenda 2030. Il punto di osservazione è l’Osservatorio Biblioteche e Sviluppo Sostenibile (OBISS) dell’AIB.

OBISS è stato costituito nel giugno del 2020 a seguito della trasformazione in Osservatorio del *Gruppo di studio per l’attuazione degli obiettivi di sviluppo sostenibile dell’Agenda ONU (SDGs)*. Al pari degli altri Osservatori AIB, OBISS - nel campo specifico dello sviluppo sostenibile - offre supporto e consulenza all’attività del CEN ed è impegnato nelle attività di studio, ricerca, progettazione, programmazione e approfondimento a supporto dell’attività istituzionale degli organi dell’associazione. OBISS partecipa ai lavori del *Gruppo di lavoro trasversale “Cultura per lo sviluppo sostenibile”* dell’Alleanza Italiana per lo Sviluppo Sostenibile (ASviS) formata da oltre duecento istituzioni ed enti impegnati per far crescere nella società italiana la consapevolezza dell’importanza dell’Agenda 2030 e della realizzazione degli obiettivi di sviluppo sostenibile.[^1]

### Dati sull’uso dei servizi digitali di accesso alle raccolte delle biblioteche

Nel maggio del 2020 OBISS ha curato direttamente una raccolta di dati di accesso alle collezioni delle biblioteche e in particolare sull’uso dei servizi digitali delle biblioteche italiane.[^2]

Si è scelto di mettere a confronto i primi quattro mesi del 2020 con i primi 4 mesi del 2019 con l’obiettivo di documentare l’impatto della pandemia di COVID-19 nella domanda di servizi alle biblioteche. Sono stati presi in conto i servizi in grado di fornire dati misurabili relativamente al loro uso. Per ogni servizio si sono date informazioni sulla metrica quantitativa usata (o su più metriche quantitative usate) ed è stata evidenziata la variazione percentuale tra l’anno 2019 e l’anno 2020. L'obiettivo della raccolta è stato quello di documentare una tendenza (ovvero di un maggiore o un minore uso di un dato servizio), non di mettere a confronto i vari servizi. Senza nessuna pretesa di completezza sono stati contattati molti fornitori (pubblici e privati); qui di seguito si riporta - in ordine alfabetico di servizio - la sintesi dei dati raccolti sulla base delle risposte pervenute.

Gli accessi a *Internet culturale*[^3] - ovvero al servizio di aggregazione per l’accesso alle biblioteche digitali italiane - sono aumentati del 116,25%.

La piattaforma MLOL[^4] ha osservato gli incrementi che seguono:

-   il numero degli accessi alla piattaforma è aumentato del 111,56 per cento;

-   il numero di “utenti unici” (utenti differenti che hanno eseguito almeno un'operazione nei periodi che sono stati confrontati) è salito del 114,77 per cento;

-   il prestito digitale ha registrato notevoli incrementi (del 122,40 per cento dei soli ebook e del 127,22 per cento per tutti gli altri media digitali).

I servizi digitali per le biblioteche offerti dalla Società editrice Il Mulino hanno visto aumenti significativi negli accessi e in particolare: per Rivisteweb[^5] è aumentato del 14% lo scarico (download) di articoli ; per Darwinbooks[^6] e per Pandoracampus[^7] sono aumentate le pagine consultate rispettivamente del 118 e del 96 per cento.

Dati molto significativi provengono anche dal Catalogo del Servizio Bibliotecario Nazionale (Opac Indice SBN):[^8] sono aumentati sia il numero di visite (del 34,15 per cento), sia il numero di ricerche bibliografiche (del 29,99 per cento).

I servizi digitali della piattaforma Rete Indaco[^9] hanno registrato aumenti sia nella consultazione del catalogo (36,40 per cento) sia nell’accesso: la consultazione in streaming e lo scarico (download) dei documenti digitali hanno registrato complessivamente un incremento del 92,07 per cento, mentre i prestiti digitali sono aumentati del 234,61 per cento.

Il servizio Torrossa[^10] proposto da Casalini libri ha visto un aumento del 280 per cento nella visualizzazione online dei testi oltre che un incremento del 51 per cento nel download (scarico) delle risorse digitali accessibili attraverso le biblioteche.

Infine anche Wolters Kluwer[^11] ha registrato aumenti: del 5,8 per cento delle pagine visualizzate e del 9,6 per cento nei documenti visualizzati.

In margine a questi dati raccolti possono essere utili almeno due considerazioni. La prima riguarda le biblioteche e l’Agenda 2030. Anche in momenti oggettivamente difficili le biblioteche hanno confermato la loro centralità nell’accesso all’informazione e nel mondo della cultura. L’Agenda 2030 è, come è noto, un punto di riferimento importante e condiviso a livello internazionale per il consenso che si è creato attorno ai 17 obiettivi di sviluppo sostenibile e alle modalità concordate (indicatori statistici) per valutare il raggiungimento di questi obiettivi. Il ruolo delle biblioteche nell’accesso all’informazione e nel mondo della cultura è essenziale per rendere sostenibile il modello di sviluppo attuale dal punto di vista ambientale, economico e sociale.

La seconda considerazione riguarda invece una direzione di lavoro per le biblioteche. Anche questi dati ci indicano che la trasformazione digitale in atto è qualcosa di irreversibile.

## Le esperienze delle biblioteche italiane 

Al Convegno delle Stelline 2020 dal titolo *Biblioteche e sviluppo sostenibile: azioni, strategie, indicatori, impatto,* l’OBISS ha organizzato la sessione *Eppur si muove. L’Agenda 2030 nell’esperienza delle biblioteche italiane.*[^12]

Sono state presentate alcune iniziative delle biblioteche italiane nel contesto degli obiettivi dell’Agenda 2030. La prima è l’esperienza della BEM, la Biblioteca di Economia e Management dell’Università degli Studi di Torino che dal maggio 2019 «ha avviato un percorso di sensibilizzazione della propria utenza ai temi dell’Agenda 2030, promossi in Italia dall’Alleanza Italiana per lo Sviluppo Sostenibile (ASVIS), tramite campagne differenziate di promozione degli obiettivi di sviluppo sostenibile (SDGs)».[^13] Sono stati messi in atto interventi a partire da una «una politica delle collezioni atta a selezionare, raccogliere, organizzare e diffondere in maniera aperta, democratica e inclusiva l’informazione che la società può usare per informarsi sulle diverse problematiche riferite agli SDGs».[^14] La consapevolezza della fase di trasformazione digitale in atto ha fatto emergere la necessità di mettere a disposizione degli utenti (anche a quelli collegati alla *terza missione*) le competenze scientifiche per collaborare a «azioni comunicative ed educative di sensibilizzazione al corretto uso dell’informazione e delle opportunità che la rete offre».[^15] Gli interventi hanno dovuto tener conto dell’emergenza della pandemia. Ci sono stati interventi sia nelle collezioni digitali («rielaborati e dirottati anche gli acquisti dei volumi di testo nella versione digitale»)[^16] che nella interazione “digitale” con gli utenti («ampliati i numeri degli accessi alla biblioteca digitale, le ore di comunicazione e consulenza all’utenza»;[^17] «anche tutto il materiale sulla sostenibilità \[...\] ha seguito la strada della comunicazione attraverso i media»).[^18]

La seconda iniziativa porta il titolo “Terra dei libri” e consiste in una «manifestazione che nasce dalle idee di un gruppo di professionisti e di specialisti operanti in diversi settori culturali casertani»[^19] con la comune consapevolezza «del ruolo strategico che il settore delle biblioteche può rivestire per lo sviluppo di un territorio».[^20] La proposta della manifestazione è quella di una *lettura sostenibile* in quanto «capace di creare collegamenti, stabilire nessi, aprire prospettive»[^21] e «in grado di animare e arricchire tutti i nostri contesti sociali e contribuire alla crescita complessiva della società, qualcosa di vivo e vitale totalmente diverso dal privilegio di pochi o dal malinconico residuo di epoche passate».[^22] La proposta è articolata in *Seminari di approfondimento* (come ad esempio l’analisi del fenomeno del *social reading*) e in *Laboratori (*come ad esempio l’evento Il libro danzato «incentrato sulle interazioni tra lettura e arte coreutica»).[^23]

Il terzo intervento al *Convegno delle Stelline* ha proposto una rassegna delle iniziative della Biblioteca San Matteo degli Armeni di Perugia che negli ultimi anni hanno toccato i temi dello sviluppo sostenibile e che in particolare hanno preso in conto l’obiettivo 16: *Promuovere società pacifiche e più inclusive per uno sviluppo sostenibile.* La tesi dell’intervento è che le biblioteche hanno nella loro missione da sempre gli obiettivi dello sviluppo sostenibile: «il contesto e il patrimonio (documentale e relazionale) \[della Biblioteca\] di San Matteo degli Armeni sollecitano l’attenzione ai temi dell’Agenda 2030 e ci sollecitano a rispondere, soprattutto attraverso osservazione, ascolto, accoglienza e facilitazione di connessioni. L’ambiente, la pace, i diritti, la partecipazione e l’inclusione sono elementi costanti dell’azione della biblioteca nel territorio e nelle pratiche quotidiane.» [^24]

La quarta iniziativa è stata incentrata sulla proposta di un *community center* a Napoli. La proposta prende in conto importanti aspetti critici del contesto quali uno «spazio urbano socialmente disomogeneo»[^25] e un tessuto socio-economico segnato da alte percentuali di disoccupazione. Il *community center* nasce alla Biblioteca Universitaria di Napoli (BUN) e si fonda «sulla sinergica collaborazione tra la BUN, il Dipartimento di Giurisprudenza dell’Università Federico II di Napoli, attraverso la Biblioteca di Diritto Romano, la Biblioteca della Società dei Naturalisti di Napoli e l’Associazione culturale MineCreative».[^26]

Nel quadro della iniziativa del *community center* sono state portate avanti in particolare due iniziative:

-   la Campagna *Plastic free for culture: un libro in dono in cambio della plastica* con le finalità di «sviluppare un programma di azioni educative, finalizzate a favorire insieme alla lettura, il radicarsi di principi nel rispetto dell’ambiente nei bambini e nelle famiglie del centro storico cittadino»;[^27]

-   l’evento *Una Capanna di libri... una stella... tanti sorrisi* ovvero una attività di social reading ad alta voce per i bambini.

L’ultima iniziativa presentata al Convegno delle Stelline 2020 riguarda in realtà tutta una serie di interventi portati avanti dalle biblioteche piemontesi: la Biblioteca civica di Cuneo con *Scrittori in Città*, la Biblioteca di Beinasco con *Patto per la lettura*, la Biblioteca di Chieri con *Facciamo goal con i libri*, la Biblioteca Archimede di Settimo Torinese con due laboratori: *H2O: storia di una goccia di pioggia* e *Il Pianeta lo salvo io*.[^28]

### Una raccolta di dati sistematica su biblioteche e sviluppo sostenibile

A fine 2020 la Sezione AIB Emilia-Romagna ha inviato alle biblioteche della regione il questionario *Le iniziative collegate ad Agenda 2030*. La raccolta dei dati è terminata nei primi giorni di febbraio 2021. Il 31 marzo 2021 la Sezione ha organizzato un evento per una prima presentazione dei risultati. Molto significative risultano essere le prime quattro parole chiave emerse: consapevolezza, comunità, sostenibile, insieme. Il lavoro di analisi sui dati ricevuti (90 sono le iniziative segnalate) sarà fondamentale per avere un primo quadro di dettaglio sulle biblioteche della regione Emilia-Romagna e l’Agenda 2030.[^29]

Il questionario è frutto della collaborazione tra la sezione Emilia-Romagna dell’AIB, l’OBISS e il dottorato in Culture Letterarie e Filologiche, attivo presso il Dipartimento di Filologia Classica e Italianistica (FICLIT) dell’Università di Bologna. Sempre all’interno di questa collaborazione nel corso del 2021 è stata prodotta una versione aggiornata del questionario con l’obiettivo di estendere la rilevazione a livello nazionale attraverso la collaborazione con le sezioni regionali AIB.[^30]

Nella versione aggiornata sono previste risposte anche da parte di biblioteche che non abbiano progettato iniziative collegate all’Agenda 2030: sarà possibile indicare le motivazioni che hanno impedito o ostacolato la progettazione di iniziative. Inoltre sono state aggiunte tre domande: la prima riguarda il pubblico di destinazione (Bambini/Ragazzi \| Adulti \| Altro); la seconda è relativa all’ambiente di svolgimento dell’iniziativa (In presenza \| In rete \| Mista); l’ultima riguarda la documentazione in rete dell’iniziativa.

Tutto l’impianto strutturale del questionario rimane sostanzialmente inalterato anche in questa versione aggiornata. Si tratta di «15 domande principali, per lo più a risposta aperta affinché chi compila possa inserire tutte le informazioni che riterrà utili, servendosi della massima libertà di espressione, a partire dalle parole chiave che descrivono l’iniziativa».[^31]

Una domanda riguarda le modalità di valutazione dell’impatto dell’iniziativa: «in pratica, si chiede se gli obiettivi specifici dell’iniziativa siano stati raggiunti e in che modo la vita ed i comportamenti degli utenti siano cambiati/migliorati a seguito dell’iniziativa».[^32]

Come viene precisato nella presentazione del questionario l’indagine è interessata a iniziative nella cui progettazione vengono indicati esplicitamente uno o più dei 17 obiettivi di sviluppo sostenibile. In altre parole non è interessata a raccogliere i progetti che a posteriori potrebbero essere ricondotti a uno o più obiettivi di sviluppo sostenibile, dato che probabilmente molti (se non tutti) progetti di una biblioteca rientrerebbero in qualche misura nelle iniziative di sviluppo sostenibile.

[^1]: Le pagine di OBISS sul sito AIB: \<[<span class="underline">https://www.aib.it/struttura/osservatori/obiss/</span>](https://www.aib.it/struttura/osservatori/obiss/)\>. Per ASviS: \<[<span class="underline">https://asvis.it/</span>](https://asvis.it/)\>; per il Gruppo trasversale cultura \<[<span class="underline">https://asvis.it/gruppo-di-lavoro-trasversale-cultura-per-lo-sviluppo-sostenibile/</span>](https://asvis.it/gruppo-di-lavoro-trasversale-cultura-per-lo-sviluppo-sostenibile/)\>.

[^2]: In questa pagina il dettaglio dei dati: \<[<span class="underline">https://www.aib.it/osservatorio-biblioteche-e-sviluppo-sostenibile/2020/82445-dati-sulluso-dei-servizi-digitali-delle-biblioteche-italiane/</span>](https://www.aib.it/osservatorio-biblioteche-e-sviluppo-sostenibile/2020/82445-dati-sulluso-dei-servizi-digitali-delle-biblioteche-italiane/)\>

[^3]: \<[<span class="underline">http://www.internetculturale.it/it/</span>](http://www.internetculturale.it/it/)\>

[^4]: \<[<span class="underline">https://www.medialibrary.it/home/index.aspx</span>](https://www.medialibrary.it/home/index.aspx)\>

[^5]: \<[<span class="underline">https://www.rivisteweb.it/</span>](https://www.rivisteweb.it/)\>

[^6]: \<[<span class="underline">https://www.darwinbooks.it/</span>](https://www.darwinbooks.it/)\>

[^7]: \<[<span class="underline">https://www.pandoracampus.it/</span>](https://www.pandoracampus.it/)\>

[^8]: \<[<span class="underline">https://opac.sbn.it/opacsbn/opac/iccu/free.jsp</span>](https://opac.sbn.it/opacsbn/opac/iccu/free.jsp)\>

[^9]: \<[<span class="underline">https://reteindaco.sebina.it/</span>](https://reteindaco.sebina.it/)\>

[^10]: \<[<span class="underline">https://www.torrossa.com/it/</span>](https://www.torrossa.com/it/)\>

[^11]: \<[<span class="underline">https://www.wolterskluwer.com/it-it</span>](https://www.wolterskluwer.com/it-it)\>

[^12]: Le relazioni al Convegno sono raccolte in *Biblioteche e sviluppo sostenibile: azioni, strategie, indicatori, impatto.* Milano: Bibliografica, 2020.

[^13]: Monica Costa, Sandra Migliore, *Promuovere gli SDGs nell’università: la biblioteca in azione* in *Biblioteche e sviluppo* *sostenibile,* cit., p. 318.

[^14]: Ibidem.

[^15]: Ivi, p. 320.

[^16]: Ivi, p. 326.

[^17]: Ibidem.

[^18]: Ibidem.

[^19]: Rachele Arena, Ferruccio Diozzi, Pasquale Iorio, Paolo Mandato, *Terra dei Libri: una nuova occasione d’incontro* in *Biblioteche e sviluppo* *sostenibile,* cit., p. 327 (nella stessa pagina si legge che a causa della pandemia «la prima edizione della manifestazione, curata dal Comune di Aversa, è stata posposta al 2021»).

[^20]: Ivi, p. 328.

[^21]: Ivi, p. 329.

[^22]: Ibidem.

[^23]: Ibidem.

[^24]: Gabriele De Veris, *Il potere è di tutti: promuovere società pacifiche, inclusive e sostenibili in biblioteca*, in *Biblioteche e sviluppo* *sostenibile,* cit., p. 324.

[^25]: Maria Pia Cacace, Giuseppina Rubinacci, *La Biblioteca Universitaria di Napoli e i suoi partner: il nuovo “community center” tra sostenibilità ed inclusione nel cuore della città,* in *Biblioteche e sviluppo* *sostenibile,* cit., p. 336.

[^26]: Ivi, p. 337.

[^27]: Ivi, p. 339.

[^28]: Loredana Prisco, *\#13\#11\#3: Agenda 2030: Sosteniamoci: biblioteche, scuole, editori e… cittadinanza, quali azioni possibili?,* in *Biblioteche e sviluppo* *sostenibile,* cit., pp. 342-347.

[^29]: Al momento della redazione di questo contributo non è ancora disponibile l’elaborazione completa dei dati. E’ disponibile su Youtube l’evento organizzato dalla sezione AIB Emilia-Romagna *Biblioteche dell’Emilia-Romagna e Agenda 2030: l’indagine AIB* per la presentazione preliminare dei risultati del Questionario \<[<span class="underline">https://www.youtube.com/watch?v=MHFdr7vYr\_s</span>](https://www.youtube.com/watch?v=MHFdr7vYr_s)\>. Il programma dell’evento è disponibile in \<[<span class="underline">https://www.aib.it/struttura/sezioni/emilia-romagna/2021/89979-biblioteche-dellemilia-romagna-e-agenda-2030-lindagine-aib/</span>](https://www.aib.it/struttura/sezioni/emilia-romagna/2021/89979-biblioteche-dellemilia-romagna-e-agenda-2030-lindagine-aib/)\>

[^30]: Complessivamente sono stati presi in conto 11.229 indirizzi email (una biblioteca può avere più indirizzi email). La fonte principale per gli indirizzi di posta elettronica delle biblioteche è costituita dagli *Open data* dell’*Anagrafe delle biblioteche italiane* gestita dall’Istituto centrale per il catalogo unico (ICCU): \<[<span class="underline">https://anagrafe.iccu.sbn.it/it/open-data/</span>](https://anagrafe.iccu.sbn.it/it/open-data/)\>. La seconda fase non comprende ovviamente i 1023 indirizzi utilizzati per l’invio della Sezione AIB Emilia-Romagna. Il totale quindi degli indirizzi previsti per la rilevazione nazionale è di 12.282.

[^31]: Citato dalla presentazione del questionario: \<https://doi.org/10.5281/zenodo.5589608\>

[^32]: Ibidem.
